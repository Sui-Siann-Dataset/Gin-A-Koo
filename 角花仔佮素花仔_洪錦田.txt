角花仔佮素花仔  
洪錦田  
海翁台語文學月刊第108期
角花仔，是一領色水鮮(sián)豔个查(tsâu)囡仔小洋裝，伊掛(kuì/kuà)佇店頭的玻璃櫥仔內底。
這領衫的中逝(tsuā)，紩(thīnn)七粒金色的鈕仔，閃閃爍爍(siám × sinnh ×)，足唌(siânn)人目的；下裙繡兩隻白兔仔，足古錐的。
按呢的花草，毋知唌倒偌儕愛穿媠的查(tsâu)囡仔咧？毋過掛(kuà/kuì)欲規月日，攏無人來交關。 
有一工，來一个穿插蓋高尚的中年婦人人(hū-jîn-lâng)，牽伊的查某囝對(uì)店頭行過。
「母仔！你看咧！足媠足古錐的洋裝呢(neh)！……人欲挃(t…h)這軀啦……」，查(tsâu)囡仔指對玻璃櫥內底。 
「好啊啦！莫(mài) 吵！咱閣來去看猶有較媠的無？」阿母按呢共講。
「毋(m̄)啦！人較佮意這領啦！好心咧啦、阿母……」，查囡仔予老母共喝(hat)止，煞張張掣掣(tshuah ×)，那講那吼……。  
「好、好、好啦！阿妙乖－咱就買這軀好啦！莫吼乎(honnh)，乖──」。
老母共囡仔騙恬囉，就按呢角花仔，就成(tsiânn)做阿妙上惜的一領洋裝衫。
角花仔夆拍派，帶入去阿妙的衫櫥仔內。衫櫥仔早就狹櫼櫼(e̍h tsinn ×)矣(--ah)，毋閣阿妙共遐(huâi)舊漚臭的衫仔裙，攏sak一邊，留一大位予角花仔通跔(ku)；
主人一下共倖(sīng)，致使角花仔對遮舊厝邊，誠看無上目。
自伊綴阿妙了後，見擺若欲出外的時陣，攏予阿妙穿牢牢(tiâu tiâu)，因端是角花仔的款樣，攏予人足呵咾的，一寡查囡仔伴會邪(sânn)倚來……，毋才會阿妙愈來愈佮意角花仔；
益角花仔煞變甲足目頭懸，臭煬塊塊(tshàu iāng tè ×)，攏無癮(giàn)佮遐(huâi)舊厝邊相借問。
「角花仔，你有影足媠的liòo！阮攏足欣羨、足佮意你liòo……」，運動衫開喙共呵咾。
「哎呀(āi iâ)！誰欲愛你佮意咧，你咧媠面！莫傷凴(phīng)倚來喔(ôo) ……離較開咧較無蠓……」，角花仔那講那徙跤。
「角花仔，莫遐孤khu̍t啦！逐家攏是厝邊兜，好朋友呢(neh) ……」褲裙看袂做得，就共踏話囉……。
「誰佮你是好朋友！活欲衰著（--tio̍h）。佮你這款褲毋成褲、裙毋成裙，像半陰陽(iam iûnn)的，愈看愈㤉(gê)，啊(â) ……閃、閃啦！」角花仔講出呸瀾(phuì nuā)个話。
「莫吵好毋(m̄)！活欲齪(tsak)死……」，彼爿當咧嗚嗚(onn ×)睏的拍鐵仔褲大的，忍袂牢、大喝一聲。一時的，聲說攏恬去……；
角花仔佇幽靜的衫櫥仔內，恬恬仔佇回想：嘿(hah)、嘿、阮阿妙生日彼一工眾人誠共呵咾，講看伊彼款純真，活骨、足歡喜的款曲，帶塗跤兜連踅幾何(ā)輾(liàn)塊夆(hőng)看，像一隻蛾(ia̍h)仔飛起飛落，人阮的心情嘛綴伊清彩起來……。
「阿母啊！足媠的呢！感謝你喔(òo)！」角花仔佇衫櫥仔內，聽阿妙咧共in母仔說謝……。
猶毋過毋知為啥代，予阿妙遮(tsiah)歡喜著。目nih仔，衫櫥仔夆開開矣，阿妙手裡提一領純白色的洋裝，胸前紩(thīnn)一粒實(tsa̍t)腹、金爍爍、金雞心型的金片；
絲質透明的手䘼(ńg)，閣釣(tiò)一隻幼秀的蛾(ia̍h)仔結，裙裾閣袞(kún)一沿有花草的lueh-sù(蕾絲)，看落樸真閣大方。
阿妙出一下力，掰(pué)開洗了閣洗的舊衫，共這軀純白色的洋裝，掛(kuì/kuà)佇角花仔的邊仔，喙phué浮出笑微微的面容，才閣共門關好勢。
角花仔一看，用吐地邪眼(thòo tē siâ gán)的表情，掠這个新厝邊金金看……。 
「喂(ueh)！白衫番啊！你對佗位來的？我一下佮你對目，就感覺足刺鑿(tshì tsha̍k)著……」，角花仔講著話是一款足臭火、足無細膩的氣(khuì)口。
「喔(òo)！歹勢啦！我號做素花仔，初見面……，誠歡喜佮你做厝邊……」，素花仔有禮有教咧共回答。  
「素花仔！哼(hngh)！莫傷kheh倚來喔(ôo)，看你規身軀白透龍的，毋知有病抑無咧……？」角花仔直共(ka)搖手，閣兼掰(pué)手，表示無癮(giàn)佮伊握(at)手。  
「對不住啦！我毋知佗落得失著你乎(honnh) ……？」素花仔誠細膩按呢共應。
「嘿(heh)！你來到這搭(tah)，就是得失著我矣，好啊！莫囉唆、我無想欲佮你答喙鼓……。」角花仔講煞，隨越頭做伊摔(siak)大眠矣。
幾禮拜了後，阿妙的阿舅欲娶某矣，阿妙就揀素花仔來穿，佇落地鏡面頭前，顰(phîn)呀顰、照(tsiò)呀照，那照那笑腮腮(sai ×)。
哇(uâ)！感覺家己足成一个公主咧；猶毋過，這款的情況，予角花仔看著，愈看愈起bái毛、起睨(gê)目。
有一工，佇一个機緣，角花仔佮素花仔同齊佇洗衫機內底，鬥陣洗身軀；
角花仔看素花仔，人伊一身軀白术术(sut ×)，予主人阿妙共tshuā出 tshuā入，足目空赤的，一時的起妒賢，伊就想一齣奸詭步，欲予素花仔好看。
佇洗衫機內底，伊就下性命弄家己的衫佮裙，予色水攏吐吐出來，順著衫槽堀(khut)仔佇轉踅的當中，七噴(phùn)八噴，三(tòo)四，甲素花仔規身軀全是五彩色的、花疤貍貓。
素花仔苦苦共哀求，講伊莫遐無天良；毋通做彼款損(sńg)命命、遐損斷人的惡毒步、失德代。
伊愈咻喝、角花仔愈刁致故；噴(phùn)甲素花仔全身無一迹是白的，按呢才露出共(kâng)創贏的奸雄笑……。
可憐代呀可憐代！素花仔這陣予(hoo) 甲無成一領衫樣，伊那看家己那傷心；現不現，屈(khut)佇槽仔內底，叫天、天袂應，叫地、地袂答，煞一直大哭大吼。
阿妙共in洗好勢，看見素花仔哪會變甲花疤貍(lí)貓，就誠受氣，隨共擲(tàn)帶糞埽桶裡。
益角花仔看一下，暢甲掠袂牢，佇想講：「哇(uâ)！這聲予我創一下有夠媠氣的，這步用了袂bái，此去阿妙就干焦佮意我一个啦呼(hòo)！哈、哈、哈……」。
阿妙紲落又閣共角花仔搙(la̍k)起來，面仔tsiâu慄(lik)色，大叫一聲：「hânn！今(tann)去了了矣，連這領也(ā)退色？退甲袂孝孤得……，鮮豔的色水攏無去矣，我挃(tih)欲創啥？」講煞，也順紲共伊擲(tàn)落去糞埽桶裡。 
角花仔的奸笑聲無去矣，一个面若鳥胗(kiān)咧，現此時全身攏痠疼(大概吐傷濟的款)，皮肉變甲白phú白phú，一絲仔氣力都無，徛袂牢地、軟苕苕(siô ×)䖙 (the)佇桶仔內。
益素花仔伊呢(neh)？人伊腹腸誠有，隨踏倚去共捋(lua̍h)胸坎，掠筋路，按呢才沓沓仔得(tik)定落來。
元氣有矣！喘氣順矣！這當陣，角花仔真反悔對伊下毒手，一直共會(huē)失禮、求寬諒，兩个才握 (at) 手講和。
隔轉工下晝，in同齊夆捙到(tshia kàu)糞埽場裡。下晡時仔，日頭炎熱，臭味滿四界。
在場的害物(mih)仔，攏是遐(huâi)癩(thái)ko爛癆(nuā lô)、生頭發尾、瘸跤破相、uai-ko-tshī-tshua̍h，看著活欲起雞母皮……。
蹛(tuà)這款的所在有夠齷齪(ak- tsak)，無破病嘛會硬(ngī)去予臭味激死。
佳哉呀佳哉，到甲欲暗仔，有一个收歹銅舊錫的阿姨，看in猶閣媠媠咧，就隨共抾(khioh)走。
這个有疼心的阿姨，閣共in重(tîng)洗身軀一擺，曝(pha̍k)焦了後，提熨斗共熨甲像新的仝款，精差色水有較失(sit)。
當伊共in提予家己的查某囝的時陣，是歡喜甲那行那蹌(tshíng)跤……，益角花仔佮素花仔，兩个一下相對看，煞規面笑吻吻(bún ×)的花蕊，一蕊一蕊一直浮出來……。
