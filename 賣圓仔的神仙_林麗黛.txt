賣圓仔的神仙
林麗黛 譯寫
海翁台語文學月刊第102期
佇(Tī)高雄左營區有一粒山，看起來誠特別。
山的倒手爿(tò-tshiú-pîng)彼一半和一般的山無啥物各樣（koh-iūnn），毋過正手爿彼一半，就像予（hōo）刀仔削過的形，減一大半。
這粒山，就親像賰（tshun）一半的閘屏咧（tsa̍h-pîn--leh），干焦（kan-na）有才調（tsâi-tiāu）共半爿（pîng）的天閘牢咧（tsa̍h-tiâu--leh），所以逐家攏共這粒山號做「半屏山」。  
半屏山是按怎干焦（kan-na）賰半爿咧？伊另外彼（hit）一半是走對佗位去咧（--leh）？當地有一个故事流傳落來。
這个傳說是佮（kah）八仙當中的漢鍾離有關係，是漢仙人收徒弟的經過。
聽講代誌的經過是按呢（án-ne），漢鍾離有一个誠巧（khiáu）的徒弟，伊誠（gâu）寫文章，武功嘛誠厲害。
上難得的是，伊一絲仔都袂囂（hiau）俳（-pai），對人誠有禮貌，所以漢鍾離誠疼這个徒弟。
毋過（‹-koh）誠可惜，這个徒弟致著（tì-tio̍h）一種怪病，仙醫都醫袂好，煞七少年八少年就來過身去。
漢鍾離看家己上疼的徒弟就按呢離開世間，心肝頭是親像刀咧（leh）割咧（--leh）。
過一暫仔時間，漢鍾離決定欲轉來人間，欲閣去走揣（tsáu-tshuē）一个條直善良的好人，欲收伊做徒弟。
漢鍾離佇雲尪（hûn-ang）面頂相來相去，發現人間有某一个島嶼（tó-sū），不止仔美麗。
漢鍾離心內咧（teh）想講：「竟然有遮爾仔媠的島嶼，山嶺青蘢蘢（tshenn- lìng-lìng），溪水清清清。佇這个好所在，我定著會當揣著（tshuē-tio̍h）一个仔好徒弟。」
漢鍾離發現的這个島嶼，就是咱這馬徛起（khiā-khí）的臺灣島。伊對雲尪面頂寬寬仔跳落來，拄拄好（tú-tú-hó）降落佇現此時高雄的左營。
漢鍾離咧（teh）想講：「欲對佗位開始走揣（tsáu-tshuē）咧？」
「若準欲揣一个心肝善良閣老實可靠的徒弟，定著愛先試探看伊的心肝好無（--bô）？」伊心內那（ná）拍算那咧相四箍圍仔的環境。
漢鍾離擔頭（tann-thâu）共面頭前彼粒山看看、相相咧（--leh），隨予伊想著一个好步數（pōo-sòo）。
漢鍾離共伊隨身紮（tsah）的一支葵扇提出來，略略仔（lio̍h-lio̍h-á）共彼粒山擛擛咧（ia̍t-ia̍t--leh），山頂尾溜隨雄雄起一陣風，風真透。
大風一過，山正手爿的塗就規片崩落來（pang--lo̍h-lâi）。
本成好勢好勢（hó-sè）的彼粒山，這馬看起來就親像是予（hōo）刀仔削去一大塊的形。
漢鍾離閣用葵扇共崩落來的彼堆塗擛擛咧（ia̍t-ia̍t--leh），彼堆塗竟然變成一粒仔一粒的圓仔。
紲落來（Suà--lo̍h-lâi），漢鍾離共家己打扮做賣圓仔的老歲仔，共擔仔擔咧，佇山邊開始賣圓仔。
「來喔（--ooh）！好食的圓仔喔！麻仔芳絳絳（phang-kòng-kòng）、紅豆仔甜粅粅（tinn-but-but），緊來買好食的圓仔喔！」漢鍾離大聲咧喝賣（huah-bē）。
「芳閣大粒的圓仔喔！一粒一角銀，兩粒兩角銀，三粒食免錢喔！」喝賣聲吸引一寡仔行路人的注意。
「呔會（thài-ē）有遮爾仔好空的代誌？誠實（tsiânn-si̍t）是愛講耍笑！」
「著啊！呔會有可能食免錢啦！」
「這个老歲仔呔會遮爾戇（gōng）啦？」
「無的確伊起痟（khí-siáu）矣！」
「欸（ê）？呔會從來毋捌看過這个老歲仔？」
「圓仔應該無問題乎（--honnh）？」
圍倚來看的人愈來愈濟，逐家互相討論這件代誌，毋過無半个人相信漢鍾離講的話，嘛無人開喙講欲買圓仔。
平常時仔就較痟貪（siáu-tham）的大頭仔王的（Ông--ê），伊共漢鍾離講：「頭家，你賣的圓仔敢誠實（tsiânn-si̍t）食三粒就免錢？你敢會唬阮（hóo--guán）？」
漢鍾離共應講：「我這个人啊！上討厭別人無老實囉！所以嘛袂愛騙人。閣再講做生理呔會使（thài-ē-sái）無守信用咧（--leh）？」
大頭仔王的心內咧想講，這个老歲仔無悾（khong）抑無戇（gōng），講話的形嘛無像咧滾耍笑，就共講：「頭家！予（hōo）我三粒圓仔食看覓咧（--leh）！」
漢鍾離的圓仔親像雞卵遐爾大牽（khian），大頭仔王的搩（kiat）兩粒落去，腹肚已經有小可仔飽矣（--ah）。
伊共腹肚挲（so）挲咧，閣繼續食甲窸窣叫（si̍h-su̍t-kiò），
伊共第三粒圓仔嘛食食落去，那（ná）食閣那呵咾（o-ló）講：「哇！我自出世到今（tann）毋捌食過遮爾芳的圓仔呢！」
大頭仔王的食三粒圓仔，漢鍾離誠實無共伊提半仙錢。
其他的人攏看甲誠欣羨，嘛圍倚來共漢鍾離挃（ti̍h）三粒圓仔食。
逐家為著欲食免錢的圓仔，毋管查埔、查某，攏想盡辦法共三粒大粒圓仔食落去。
漢鍾離一直無停手咧舀（iúnn）圓仔予眾人食，目仔久（ba̍k-njh-á-kú）爾，規鼎圓仔就食甲空空囉！
「好矣（--ah），圓仔已經食了矣，今仔日就到遮為止囉！」漢鍾離按呢共逐家講。
「彼（He）呔會使？我猶袂食著呢！」有人無歡喜咧（teh）大聲喝。
「猶（Iáu）袂食夠氣呢！」閣有人按呢講。
「恁誠實（tsiânn-si̍t）誠（gâu）食呢！我烰（phû）的圓仔攏總提出來賣矣，無食著的人明仔載才閣來囉！」漢鍾離有淡薄仔袂堪得煩。
「按呢明仔載敢仝款是一粒一角銀，兩粒兩角銀，三粒食免錢咧（--leh）？」有人按呢問。
「著啊！食三粒免錢啦！」漢鍾離按呢共伊應。
「足好的！閣有免錢的圓仔通食囉！頭家，你毋通講話無準算哦！明仔載一定愛來喔！」逐家一聽漢鍾離答應矣（--ah），攏歡歡喜喜走囉！
「唉！這一寡人有影痟貪（siáu-tham），實在予我足失望！按呢看起來，明仔載愛攢（tshuân）閣較濟的圓仔，才有機會揣著我未來的徒弟。」漢鍾離那講那吐大氣。
隔轉工，漢鍾離共一大擔的圓仔，閣擔去昨昏賣圓仔的所在。逐家一看著漢鍾離，攏挨挨（e-e-kheh-kheh）、趕緊緊圍倚來（uî-uá--lâi）。
「喂！頭家，我欲愛三粒！」
「我嘛仝款！」
「輪著我囉！三粒！較緊咧！」
雖然免開錢（khai-tsînn）就會當食著芳閣甜的圓仔，毋過逐家干焦（kan-na）顧搶爾，根本攏袂記得愛共漢鍾離說多謝。
彼一寡人就親像枵（iau）幾落工的形，下性命搶欲食圓仔。有一个大食的人，食三粒，閣挃（tih）三粒，做一睏仔搩（kiat）六粒圓仔。
逐家看有人食六粒，攏恐驚家己食輸人，嘛攏叫六粒來食。
食會落的下（hē）性命吞，食袂落的偷偷仔共圓仔藏咧袋仔， 拍算欲紮轉去厝裡才閣食。過無偌久，一鼎圓仔閣食甲空空空矣。
漢鍾離共彼一寡仔人講：「我煮的圓仔敢誠實（tsiânn-si̍t）遐好食是無（--bô）？恁知影材料是對佗位來的無？」
「著啊！你到底是用啥物材料，才會當做甲遮爾仔好食咧（--leh）？緊共阮講啊！」
「是啊！你的圓仔佮別人的攏無仝款，到底是摻（tsham）啥物配料咧？」
逐家雖然攏誠好玄（hònn-hiân），毋過漢鍾離干焦（kan-na）共頭幌幌咧講：「恁後擺自然會知影。」
逐家問無答案，嘛無閣繼續追問落去，嘛仝款大喙仔大喙咧食家己碗內的圓仔。
「喂！恁看！後壁彼粒山看起來怪怪呢！」大頭仔王的按呢共朋友講。
「是你目睭花矣啦！我看無啥各樣（koh-iūnn）啊！」朋友按呢共應。
「王的講咧無毋著，彼粒山的正手爿敢若（kánn-ná）減一大片呢！」另外一个人聽著的對話，感覺大頭仔王的講咧誠有道理。
「哎呀！管遐濟創啥？抑是緊探聽一下，看賣圓仔的老歲仔明仔載敢欲閣來？」大頭仔王的朋友按呢講。
漢鍾離聽著的對話，心內想講：「抑是有人注意著彼粒山矣（--ah），我掠準講（lia̍h-tsún-kóng）這陣人干焦（kan-na）知通食爾咧！」
「頭家，明仔載你閣會來乎（--honnh）？」有人袂忍咧，按呢咧問漢鍾離。
「哈哈哈！恁遐爾愛食，我當然會閣來囉！」漢鍾離笑甲誠袂自然。
日子一工一工過，漢鍾離佇邊仔恬恬咧觀察每一个來食圓仔的人。
來食圓仔的人，是一工比一工閣較濟，毋過逐个人攏干焦（kan -na）想欲食免錢的圓仔，無人願意納錢（la̍p-tsînn），予漢鍾離誠失望。
漢鍾離心內咧想講：「可惜啊！可惜！遮爾仔媠的土地，呔會（thài-ē）攏蹛（tuà）蹛一寡仔痟貪（siáu-tham）的人。」
「看這个範勢（pān-sè），欲揣一个人品好的徒弟，是一件無簡單的代誌呢！」
就佇漢鍾離開始賣圓仔的第七工，代誌終其尾無仝囉！
這一工，來一个生做眉清眼秀（bî-tshing-gán-siù）的少年家，伊行來漢鍾離的面頭前講：「頭家，麻煩你，我欲買兩粒圓仔。」
漢鍾離斟酌（tsim-tsiok）共少年家看看咧（--leh），共講：「少年的，你知影無（--bô）？我的圓仔食三粒免錢呢！」
少年家應講：「我知影啊！毋過你挲（so）圓仔愛了時間，擔擔仔來賣愛了氣力（khuì-la̍t），我開（khai）兩角銀就會當買著遮爾大粒的圓仔，已經真俗矣（--ah）。」
邊仔一个婦人人聽少年家按呢講，緊共搝（khiú）少年家的衫仔（sann-á）裾（-ki），細細聲共偷講：「你呔會（thài-ē）遐爾戇（gōng）啦！食會落三粒，就食三粒啊！呔著開錢買咧（--leh）？」
少年家講：「感謝你的好意，我仝款（kāng-khuán）願意開錢（khai-tsînn）買圓仔。」
邊仔彼一寡仔人聽著少年家按呢講，攏笑甲嘻哈叫。講：「這个人頭殼定著有問題！」
逐家共少年家指指揬揬（kí-kí-tu̍h-tu̍h），攏講伊錢傷冗（liōng-siōng）剩，人傷戇（gōng）。
漢鍾離感覺這个少年家雖然穿甲普通普通，毋過講話誠有禮貌，看起來是受過好教育的款，閣較難得的是，伊一絲仔都袂痟貪（siáu-tham），閣足有同情心。
「少年人，你是真罕得看著的好人，你敢願意做我的徒弟？」漢鍾離按呢問少年家。
少年家一時聽無漢鍾離的意思，共問講：「伯仔，你欲揣（tshuē）人學做圓仔，是無？實在真失禮，我感覺我家己無啥適合，你會當閣問別人看覓咧（--leh）。」
漢鍾離隨翻身一變，變轉去伊本成（pún-tsiânn）的模樣。伊共少年家講：「我是八仙當中的漢鍾離，專工對天頂下凡來走揣徒弟的。」
少年家聽一下掣一趒（tshuah-tsi̍t-tîo），講：「當時仔你是神仙！阮真正是『有眼不識泰山』。毋過，佇遮爾濟人當中，你是按怎會選著我咧（--leh）？」
漢鍾離微微仔笑咧，講：「我佇遮聽候（thìng-hāu）足濟工矣啦！發現愛佔小便宜佮痟貪（siáu-tham）的人，實在有夠濟！干焦你心肝善良，袂受別人影響，所以我決定選你做我的徒弟。」
邊仔的人知影漢鍾離是神仙了後，攏隨个仔隨个跪落來，講：「神仙啊！阮真不應該遐爾貪心，拜託你原諒阮啦！」
「是啦！阮知影毋著矣（--ah）啦！」
「哈！哈！哈！恁免求我饒恕，恁看後壁彼粒山啊！恁逐家食的圓仔，攏是我用山頂的塗變的。」漢鍾離按呢講。
眾人聽漢鍾離按呢講，攏趕緊擔頭（tann-thâu）看山頂，一看逐家心內攏暗喝一聲：「我苦啊！」山的正手爿真明顯減一半去矣（--ah）。
「我早就講過矣，你就毋信。」大頭仔王的按呢咧唸朋友。
「我這馬看出來矣，這干焦神仙才有才調共山削甲遐爾仔平啊！」大頭仔王的朋友按呢講。
「這馬知影已經傷慢矣（--ah），塗圓仔攏佇恁的腹肚內囉！」漢鍾離按呢共逐家講。
逐家你看我、我看你，隨个仔隨个共當咧幽幽仔疼的腹肚（mooh）咧，共喙擘（peh）甲開開開，想欲共塗圓仔吐倒出來。
毋過閣較按怎吐嘛吐袂出來，干焦會當真後悔咧講：「阮實在不應該遐爾貪心！」
漢鍾離越（ua̍t）過去共少年家講：「考慮了按怎？敢願意做的徒弟？」
少年家共應講：「先予我和阮爸母參詳一下啦！」
少年家得著爸母的同意了後，就歡歡喜喜綴（tuè）漢鍾離去仙界學本領囉！

